 Niets menselijks is ons vreemd 
De 8 geboden bij systeemimplementaties 
 
Met veel positieve energie wordt meestal gestart, zelden wordt dat energieniveau gehandhaafd of hoger.  
Systeemimplementaties lijken in de praktijk veelal in een deceptie te eindigen. Onnodig en jammer.  
 
Bij de implementatie van een nieuw systeem wordt altijd veel aandacht besteed aan wat het systeem 
allemaal kan, zou moeten kunnen en wat het voor voordelen voor de organisatie biedt op het vlak van 
bijvoorbeeld kostenbesparingen. Alle mogelijke scenario’s en noodscenario’s worden vooraf bedacht, 
helaas vooral vanuit het oogpunt van de techniek. Vanuit de IT-manager een logische keuze. Bestaat er 
immers nog iets anders? 
 
Natuurlijk zijn zowel de soft- als de hardware noodzakelijk, maar het blijft de mens die de opdrachten zal 
geven en de resultaten dient te vertrouwen. Te vaak raken de menselijke factoren bij het opzetten en 
implementeren van een systeem op de achtergrond terwijl deze juist een project kunnen maken of 
breken.  
 
In dit artikel breekt de auteur een lans voor het gebruiken van menselijke geboden voor 
systeemimplementaties, het zijn er 8.  
 
 
1. Lever het ego van de manager in voor de inzet van gebruikers 
Bij het schetsen van de processen voor de situaties voor (Ist) en na (Soll) de implementatie wordt vaak 
met de betrokken managers om de tafel gezeten. Hoewel de meeste managers wel een goed idee hebben 
van wat er op zijn/haar afdeling gebeurt is de werkelijke ‘in depth’ kennis vaak niet aanwezig. Vaak zal de 
manager dit niet toe willen geven en raadt soms wat er gebeurt en moet gaan gebeuren. Met wat geluk 
komen deze fouten naar boven drijven tijdens het testen, maar als het tegen zit pas tijdens het gebruik in 
de praktijk. Zorg er daarom voor dat de professionals ‘van de werkvloer’, ofwel de gebruikers, in de 
werkgroepen meedraaien. 
 
2 Geen politiek in de directe en indirecte omgeving van het project 
Zowel binnen grote als kleine ondernemingen spelen politieke verhoudingen een rol. Dit uit zich 
bijvoorbeeld door managers en medewerkers die niet tegen onhandige beslissingen van hogerhand in 
durven te gaan, omdat ze (onbewust) bang zijn om hun baan op het spel te zetten of simpelweg de goede 
vrede willen bewaren. Daarmee wordt de kans groter dat de systeemimplementatie in een deceptie 
eindigt.  
 
3 Manage de verwachtingen en eisen van de opdrachtgevers 
Als gebruikers en beslissers volledige vrijheid geboden wordt dan zal tijdens het in kaart brengen van de 
verschillende processen van alles geopperd worden om in het nieuwe systeem verwerkt te krijgen. De 
vraag die hierbij altijd gesteld moet worden is: ‘Is dit noodzakelijk of wenselijk? Vaak wordt er getarged 
op een sprookjeskasteel, terwijl een moderne tent voldoende is. Het is vanuit het oogpunt van de 
leverancier goed om meer op te leveren, vaak wordt echter vergeten dat dat ook extra verwachtingen 
geeft. Kortom hou de specificaties binnen heldere kaders.  
 
4 Geen concessies aan de kwaliteit van de testers 
Een goede bemanning is altijd goed, het is echter noodzakelijk om de juiste mensen in de testgroep(en) 
te krijgen. Daarmee bedoel ik ook: een juiste verhouding van kennis van de bestaande werkwijze en 
regels enerzijds en openstaan voor veranderingen anderzijds. Te weinig kennis kan leiden tot het 
accepteren van processen die qua wet- en regelgeving niet toegestaan zijn. Te weinig open staan voor 
veranderingen kan leiden tot (on)bewuste sabotage binnen het testen. Daardoor kunnen de meest 
vreemde situaties getest gaan worden om maar iets te vinden dat het ongelijk van het systeem aantoont. 
 
5 Testen is tijdelijk inleveren operationele voortgang 
Voordat de juiste testers aan het project worden toegevoegd zal de manager(s) van de betrokken 
afdeling(en) duidelijk gemaakt dienen te worden wat de impact is op zijn/haar eigen afdeling. Daarmee 
bedoel ik dat ze het doorleven. De testers zullen namelijk vaak de meest ervaren krachten van een 
afdeling zijn. Deze zorgen ook voor de grootste operationele productie. 
 
  
 
6 Communiceer en train, effectief! 
Verwachtingsmanagement en competenties, begrippen waar al veel over geschreven is de afgelopen 
decennia. Logisch omdat het belangrijke begrippen zijn. Het is verstandig een kick off te doen (wat gaan 
we wanneer doen en wie doet wat), reguliere monitorsessies te houden (doen we het goede en doen we 
dat goed) en je te laten trainen (bijvoorbeeld in TMAP). De trainingen dienen zo effectief mogelijk te 
worden ingezet. Trainingen met betrekking tot testen te ver voor de daadwerkelijke start van de eerste 
testfase zijn zonde van de tijd en het geld omdat er te weinig van de behandelde stof blijft hangen als dit 
niet gelijk in de praktijk wordt gebracht. Een te korte gebruikerstraining kan er bijvoorbeeld voor zorgen 
dat de meeste mensen niet op de juiste manier met een systeem overweg kunnen.  
 
7 Draagvlak creëer je samen 
Het gebod dat ten allen tijde op nummer 1 staat en door de andere geboden heen loopt is er gezamenlijk 
voor te zorgen dat er in de organisatie binnen alle lagen genoeg draagvlak aanwezig is en blijft voor het 
project. Een gedeeld communicatieplan met heldere rolverdeling is hierbij essentieel. Op het moment dat 
er weinig naar buiten gebracht wordt zal het project omhuld zijn door nevelen van speculaties en 
insinuaties (meestal funest). Dat wat wel naar buiten lekt gaat vaak een eigen leven leiden als er geen 
tekst en uitleg wordt gegeven. 
 
8 Fun, fun, fun 
Samen werken is voor mij samen, met plezier en fun, resultaten 
neerzetten. Heeft een ieder die focus dan komen de resultaten, en 
meer dan dat, vanzelf! 
 
 
Over de auteur 
Danny Jansen heeft deelgenomen aan diverse implementatietrajecten. 
Danny is binnen ARVIX werkzaam als management consultant met als 
aandachtsgebieden proces- en projectmanagement. 
 
